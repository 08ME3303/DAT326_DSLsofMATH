# Matematikens domänspecifika språk
[DAT325](https://student.portal.chalmers.se/sv/chalmersstudier/programinformation/Sidor/SokProgramutbudet.aspx?course_id=24179&parsergrp=2) / [DIT982](http://kursplaner.gu.se/english/DIT982.pdf)

En presentation för D2 (torsdag 2015-11-19: 9.15-9.30 av Patrik
Jansson) av den "halvobligatoriska" kursen "Matematikens domänspecifika
språk".

Jag heter Patrik Jansson och jag är forskare och lärare i funktionell
programmering gruppen på avdelningen för programvaruteknik. Jag är här
som examinator för DSLsofMath men kursansvarig lärare är Cezar
Ionescu, docent i "Data Science" i Oxford. Jag har tidigare varit
programansvarig för D-programmet (2011-13) och varit med och ordnat
den här typen av informationsmöten.

LP3 i D2 erbjuder ett första smakprov på den valfrihet som är ett
kännetecken för resten av datateknikutbildningen. Vi lärare inom
dataområdet tror på våra studenters förmåga att själv kombinera kurser
till en bra helhet - kanske i kombinationer vi inte ens kunde hitta på
själva. Men examenskraven gör att vi inte kan släppa er helt fria. I
denna första valfria lucka är det just DSLsofMath och ConcProg som
finns att välja på, men mitt viktigaste budskap idag är att ni
bör välja båda!

Jag menar inte att ni ska ta båda kurserna samtidigt - det vore lite
väl tungt - men jag är övertygad om att båda dessa kurser är mycket
bra för er utbildning och ni därför egentligen bara behöver välja
vilken av dem ni tar först. En av kurserna väljer ni att ta D2LP3 och
den andra lite senare. Men jag bör också säga något om kursinnehållet
i DSLsofMath - särskilt eftersom den här kursen är helt ny.

----

Kursens grundidé är att presentera klassiska matematiska ämnen från
ett datavetenskapligt perspektiv:

* att tydligt beskriva de begrepp som introduceras,
* vara uppmärksam på syntax och typer,
* att bygga domänspecifika språk for vissa matematiska områden: linjär algebra, lite kategoriteori, polynom och potensserier, komplexa tal

## Aktiva studier

Under hela läsperioden alternerar kursen mellan föreläsningar och
övningar + grupparbete.  Vi trycker på att matematik (och antagligen i
princip alla ämnen) kräver aktiva studier - det räcker inte att bara
"läsa (eller lyssna) och hålla med" utan varje student måste aktivt
arbeta med materialet för att tränga in i det ordentligt. Vi vill
betona att ni som D-studenter faktiskt är mycket väl utrustade med de
verktyg som behövs för aktiva studier: grundläggande principer i
programmering och datateknik kan (med lite övning) även användas för
att lära sig matematik. Problemlösning med dator innebär alltid ett
behov av att "plocka isär" och verkligen reda ut vad olika begrepp
egentligen betyder och när man gör det i form av källkod kan datorn ge
direkt återkoppling när något inte stämmer. Ni som studenter kommer
att lära er att ta itu med en ny matematisk domän på samma sätt som ni
skulle ta itu med vilken annan domän som ni fått i uppgift att
modellera som källkod.

## Funktionell programmering (FP) och typer

FP bygger på att modellera med hjälp av typer och rena funktioner och
det passar mycket bra när det handlar om matematik som kretsar kring
funktioner och där variabler inte ändras. Dessutom har FP redan från
början varit kopplat till matematiska bevis och språket ML utvecklades
egentligen på 70-talet som ett språk för att beskriva bevis och
algoritmer för att hitta bevis.

Undervisningsspråket är engelska och implementationsspråket är Haskell.

## Domänspecifika språk (DSL)

Exempel:
* datum: "2015-11-18", "tredje onsdagen i oktober", "nästa lördag"
* excel-formler: "SUM(A1:A9)", "RIGHT(LEFT(C7,4),2)", "365*24*60*60"
* integraler: [Behöver ritas!]

Mycket av forskningen och utvecklingen inom datavetenskap i Göteborg
kan beskrivas i termer av domänspecifika språk:

* Lava för att beskriva hårdvarukretsar
* QuickCheck för automatisk testning
* Feldspar för digital signalbehandling
* GF för grammatiker och språkteknologi
* ...

Det finns också många företag som använder sig av, eller utvecklar
egna, domänspecifika språk.

## Historisk bakgrund och motivation

Det har under många år funnits en del problem med resultaten på
kurserna "Transformer" samt "Regler" i D3. Ett av målen med den här
nya kursen är att se till att förbereda er i D2 så att ni kan ta er an
hösten i trean med ett gott självförtroende på mattesidan.

Ett annat återkommande önskemål från D-studenter är en
"mellan-avancerad FP-kurs". DSLsofMath kan ses som ett naturligt steg
på vägen från grundkursen i FP till den avancerade FP-kursen (AFP).

## Sammanfattning

Jag rekommenderar er att välja *både* DSLsofMath *och* ConcProg under
er utbildning, men att börja med DSLsofMath eftersom den ger er bättre
chanser att segla igenom D3 utan att gå på grund.

Välkomna i januari önskar lärarlaget
  Patrik, Cezar, Irene, Victor och Adam

----------------
